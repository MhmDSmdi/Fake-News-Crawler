دیپلماسی ایرانی نوشت:
به رغم این که مدت ها است خبری از فاروق الشرع نیست و وی درباره تحولات جاری در سوریه نزدیک به یک سال است که اظهار نظری نکرده، اخبار ضد و نقیضی مبنی بر جدایی وی از حکومت سوریه مخابره شده است.

به گزارش روزنامه القدس العربی، چاپ لندن، وی نزدیک به 10 روز پیش در مراسم خاک سپاری قربانیان حادثه تروریستی انفجار در مقر دفتر شورای عالی امنیت ملی سوریه حاضر شده بود و تصاویرش نیز در رسانه ها پخش شد اما به رغم آن تا کنون هیچ اظهار نظری درباره آن چه در سوریه می گذرد و تحولات جاری در آن نکرده است و این مساله باعث شده تا برخی از تحلیلگران و ناظران مسائل سوریه بگویند که وی از تحولات جای در سوریه ناخرسند است و برای همین ترجیح می دهد سکوت اختیار کند.



این در حالی است که برخی از منابع آگاه از تحولات سوریه می گویند که احتمالا وی بتواند فرد توافقی برای جانشینی بشار اسد، رئیس جمهوری سوریه باشد.با این حال روزنامه القدس العربی گزارش داد که اخبار ضد و نقیضی درباره جدایی شرع از حکومت سوریه به گوش می رسد.



فاروق الشرع معاون رئیس جمهوری سوریه است و در صورت جدایی از اسد دومین مقام ارشد عالی رتبه سوری خواهد بود که از وی جدا شده است.این خبر بامداد روز شنبه گزارش شده و آمده است که وی در حال حاضر در میان نیروهای ارتش آزادیبخش در جنوب سوریه است و در حال رفتن به اردن برای تکرار سناریوی مشابه ریاض حجاب است.


در همین رابطه خبرگزاری رویترز گزارش داده است که درگیری های شدیدی در مرز سوریه و اردن میان ارتش دو کشور در جریان است که کار را به حملات توپخانه ای کشانده است. منابع اردنی هدف از این کار را ایجاد فضای امن برای جدایی عناصر وابسته به حکومت سوریه و رسیدن سالم آنها به اردن اعلام کرده اند.


ارتش آزادیبخش و رسانه های مخالف حکومت سوریه اعلام کرده اند که به زودی اخبار تازه ای را درباره عناصر جدید جدا شده از حکومت سوریه اعلام می کنند. آنها گفته اند که این افراد از مقام های ارشد و مهم حکومت سوریه هستند. رسانه های اردنی و برخی از رسانه های عربی دیگر نام فاروق الشرع را آورده اند و گفته اند که وی ظرف ساعات آینده جدایی خود را از حکومت سوریه رسما اعلام می کند.


در همین رابطه منابع خبری اردنی اعلام کرده اند که پسر عموی فاروق الشرع، ژنرال شرع که از درجه داران مهم ارتش است نزدیک به 10 روز است که از حکومت سوریه جدا شده و به اردن پناهنده شده است.


القدس العربی تاکید می کند، چون هیچ کدام از منابع رسمی اردنی یا سوری یا عربی خبر جدایی شرع را تایید نکرده اند به این اخبار در حال حاضر نمی توان اعتماد کرد. به ویژه این که دولت اردن تلاش بسیاری می کند که وقایع موجود در مرز دو کشور را مخفی نگه دارد و اصرار دارد که بگوید اوضاع کاملا آرام است.با این حال اخبار منتشر شده حاکی از آن است که مقادیر متنابهی مهمات و کمک های نظامی به ارتش سوریه مستقر در مرز اردن رسیده و این مساله نگرانی ها را نسبت به افزایش تنش های مرزی میان دو کشور افزایش داده است.

این در حالی است که اردن و قطر با صدور بیانیه مشترکی در جمعه شب، خواستار انتقال مسالمت آمیز قدرت سیاسی در دمشق شدند. این بیانیه پس از دیدار امیر قطر با پادشاه اردن که نخستین دیدار دو طرف در این زمینه محسوب می شود، صادر شده است.